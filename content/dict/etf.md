---
title: "Борсово търгувани фондове"
summary: "БТФ или ETF представляват фондове от отворен тип, чиито дялове се търгуват на фондови борси"
author: "Даниел"
date: 2024-12-25T19:19:33+02:00
slug: etf
type: dict
draft: false
weight: 20
categories:
  - Речник
tags:
  - Речник
  - Термини
---


**Борсово търгуваните фондове (БТФ)** (на английски: exchange-traded funds, ETFs) представляват фондове от отворен тип, чиито дялове се търгуват на фондови борси. Обикновено ETF-ите се конструират така, че цената на дяловете им да следва цената на определен базов актив: борсов индекс, борсово търгувана стока (петрол, злато, метали, зърно и т.н.) или кошница от стоки, валута или кошница от валути, акции на компании от определен икономически сектор и др. Това дава възможност на всеки да постигне глобална диверсификация на своята инвестиция, както и да я разпредели между различни класове активи (злато, недвижими имоти, енергийни, земеделски и индустриални суровини, акции, облигации, валути и др.), при това с неголеми разходи, позволяващи инвестирането на достъпна сума.

Историята на Борсово търгуваните фондове започва през 1989 г., но те придобиват популярност през 1993 г., когато Нейтън Мост и Стивън Блум създават и разработват депозитарните разписки на Standard & Poor's. Известни още като SPDRs, или Spiders (в превод от английски: паяци), те се превръщат в най-големия ETFs в света. PowerShares QQQ е друг вариант на ETF за инвестиране в индекс, предлаган на NASDAQ Stock Exchange, като този инструмент следи NASDAQ 100. През 1996 г. Barclays Global Investors въвежда WEBS (World Equity Benchmark Shares), които по-късно са преименувани на iShares MSCI Index Fund Shares. WEBS били иновативен инструмент, тъй като давали на обикновените инвеститори лесен достъп до чужди пазари.


## Видове Борсово търгувани фондове

> Част от следващата информация специфична за ЕС е взета от вестник [Profit.bg](https://profit.bg/article/2024012422550822131):

### Индекс ETF (Index ETF)

Индекс ETF-ите отразяват цените на индекси като S&P 500, DJIA, DAX30, Nikkei225 и др. и за разлика от самите индекси, се търгуват като акции на световните борси. Търгувайки този вид фондове, всеки инвеститор може да диверсифицира портфейла си, намалявайки по този начин риска от загуби. Освен това индекс ETF-ите са привлекателни за инвеститорите заради по-ниските си разходи (отколкото ако ценните книжа бъдат купувани поотделно), прозрачността, ликвидността и данъчните облекчения. Ако [взаимните фондов](/dict/mutual_fund)е имат [нетна стойност на активите](/dict/net_asset_value), която се изчислява в края на деня, то цената на ETFs варира през целия ден, в зависимост от цената на базовия актив.

ETFs не гарантират точното отражение на цената и доходността на индекса, но портфейлният им мениджмънт е насочен към реализиране на най-близък резултат с този на индекса. Един от първите ЕТFs e SPDR, който предоставя възможността да се търгува индексът S&P 500, без да се налага инвестиране в цената му. Това го превръща в изключително атрактивна алтернатива.

### Стоков ETF (Commodity ETF)

Този термин може да означава две различни неща. Стоковите ETF могат да бъдат фондове, които следват движението на цените на различни суровини – например злато, нефт и други. Този тип фондове имат имат ниска корелация с фондовите пазари.  
  
Друг тип стокови фондове са тези, които инвестират в акции на производители на суровини. Чрез тях на практика вие също инвестирате в суровинния сектор, но тук вече е налична силна корелация с фондовите пазари. В случай че инвестиционният ви портфейл вече съдържа акции, е по-добре да се насочите към първия тип стокови ETF с цел диверсификация, препоръчват експертите.

### Облигационнен ETF (Bond ETF)

Облигационния ETF е фонд, който инвестира в различни групи, вариращи от дългосрочни и краткосрочни до корпоративни облигации и държавни ценни книжа. Подобно на [взаимен фонд](/dict/mutual_fund), облигационният ETF е борсов фонд, който инвестира в кошница от облигации, включително държавни или корпоративни облигации. ETF за облигации се търгува на борсата, за разлика от облигациите, емитирани в частно пласиране или извънборсов пазар.

### Валутен ETF (Currency ETF)

Валутните ETF са подходящи за осигуряване на допълнително ниво на диверсификация на инвестиционния портфейл и застраховка срещу волатилността на валутните пазари. Тези фондове могат да бъдат фокусирани върху една валута или върху кошница от валути.

### Активно управляван ETF (Actively managed ETF)

Тези ETF се управляват от екип от професионалисти в областта на инвестициите, които избират ценните книжа, които да бъдат включени във фонда, на базата на собствено проучване и анализ. Подобно на активно управляваните [взаимни фондове](/dict/mutual_fund) този вид ETF идват с високи такси и спорна възрвъщаемост. 

Съществуват също така ETF, които следват алтернативни стратегии, като социално отговорно инвестиране или стратегии, които целят да намалят волатилността или да минимизират риска. Важно е инвеститорите внимателно да обмислят целите на инвестицията си и толерантността си към риска, преди да изберат ETF.

![България](/img/bgflag.png)
> Като пасивни инвеститори ние избягваме опитите да предскажем пазара и пристрастията към даден сектор или компания. Това значи че предмет на нашето внимание са Индекс ETF-ите покриващи широки индекси като S&P 500 или FTSE All World както и Облигационни ETF-и които ползваме за осигуряване на стабилност в портфолиото си.

## Какво е UCITS?

> Следващата информация специфична за ЕС е заета от [Eur Lex](https://eur-lex.europa.eu):

**U**ndertakings for the **C**ollective **I**nvestment in **T**ransferable **S**ecurities (UCITS) или предприятия за колективно инвестиране в прехвърлими ценни книжа (ПКИПЦК) е регулаторната рамка на Европейската комисия за управление и продажба на взаимни фондове. UCITS фондовете могат да бъдат регистрирани и продавани във всяка страна в Европейския съюз, като се използват унифицирани регулаторни изисквания и изисквания за защита на инвеститорите.

![България](/img/bgflag.png)
> Можете да намерите пълната регулаторна рамка на български език на сайта [на правната комисия на Европейския съюз](https://eur-lex.europa.eu/legal-content/BG/TXT/HTML/?uri=CELEX:02009L0065-20240109)

UCITS наподобява на взаимен фонд в САЩ. Те са регистрирани в държави, които принадлежат към Европейския съюз и се регулират от държавите-членки, в които са регистрирани. Европейската комисия публикува редовни насоки, които регулаторните органи на членки да следват, за да гарантират, че тези инвестиционни инструменти са налични и безопасни за гражданите на ЕС.

Фондовете на UCITS се възприемат като сигурни и добре регулирани инвестиции. Те са популярни в Европа, Южна Америка и Азия сред инвеститори, които предпочитат да не инвестират в едно акционерно дружество, а в диверсифицирано портфолио от ценни книжа.

Според Европейската комисия UCITS представляват около 75% от всички колективни инвестиции на малки инвеститори в Европа.

Много доставчици на [взаимни фондове](/dict/mutual_fund) използват израз като „съвместим с UCITS“ като част от своята маркетингова стратегия. Въпреки че фондовете са регулирани в Европа, инвеститори от цял ​​свят могат да инвестират във фондове на EU UCITS, ако разбира се това е разрешено от законите за ценните книжа в тяхната страна.

## UCITS ETF срещу ETF в САЩ

> Следващата информация специфична за ЕС е заета и преведена на български от прекрасната статия по темата на [Bankeronwheels](https://www.bankeronwheels.com/ucits-etfs-vs-us-funds-for-non-us-investors/):

### Американски ETF 
Управлявани от SEC, те оперират основно на американските пазари съгласно Закона за инвестиционните дружества от 1940 г. и Закона за ценните книжа от 1933 г., предлагайки благоприятно данъчно облагане за инвеститорите в САЩ. Тези фондове обикновено разпределят приходите и имат по-голям достъп до [ливъридж](https://bg.wikipedia.org/wiki/%D0%A4%D0%B8%D0%BD%D0%B0%D0%BD%D1%81%D0%BE%D0%B2_%D0%BB%D0%B8%D0%B2%D1%8A%D1%80%D0%B8%D0%B4%D0%B6), с по-малко ограничения върху заемането на ценни книжа.

Инвестирането в Американски ETF не е ограничено до гражданите на САЩ. Няма специфични закони, които да забраняват на лица, които не са граждани на САЩ, да инвестират. Както Комисията по ценните книжа и борсите, така и правителството на САЩ насърчават чуждестранните инвестиции в акции и дългови пазари на САЩ за финансиране на капиталовите пазари и икономика на САЩ.

Но като европеец вероятно ще имате нужда от портфолио от 500 000 евро или повече. От 2018 г. индивидуалните инвеститори от ЕС са ограничени да инвестират в ETF в САЩ. Това се дължи на разпоредби, които изискват „Документи с ключова информация“ (KID), за да им помогнат да разберат по-добре продуктите, които купуват. ETF, регистрирани в САЩ, не съдържат този документ, което доведе до ограничението за търговия с ETF, регистрирани в САЩ, в Европа.

Като европеец можете да заобиколите това ограничение, като станете избираем професионален клиент. Има определени критерии, които трябва да бъдат изпълнени, но на практика често трябва да имате 500 000 евро във финансовия си портфейл. Като алтернатива някои брокери в САЩ могат да предложат достъп до тях.

### UCITS ETF 
Регулирани от [ESMA](https://www.esma.europa.eu/) и в съответствие с директивата за UCITS, се фокусират върху световните пазари със значително присъствие в Европа, като също така осигуряват данъчна ефективност за инвеститори извън САЩ. Те имат по-строги правила по отношение на заемането на ценни книжа и [ливъриджа](https://bg.wikipedia.org/wiki/%D0%A4%D0%B8%D0%BD%D0%B0%D0%BD%D1%81%D0%BE%D0%B2_%D0%BB%D0%B8%D0%B2%D1%8A%D1%80%D0%B8%D0%B4%D0%B6) и могат или да разпределят, или да реинвестират доход. UCITS ETF-ите са базирани главно в Люксембург или Ирландия, като предлагат по-широк глобален достъп с опции за валутно хеджиране и спазване на строгите стандарти за защита на инвеститорите и диверсификация на риска.

Извън САЩ всеки глобален инвеститор има достъп до UCITS ETF
Инвеститорите в Азия, Южна Америка или Близкия изток могат да инвестират чрез европейски продукти.

### Регулаторни разлики

| Изискване | UCITS ETF | U.S ETF |
|--|--|--|
| Седалище | Трябва да е базиран в данъчно неутрална европейска държава | Обикновено базиран в САЩ. Офшорни фондове също съществуват, но са по-рядко срещани |
| Опции за обратно изкупуване | Изкупуване в рамките на един месец | Политиките за обратно изкупуване варират; често е налично ежедневно обратно изкупуване |
| Правила за концентрация на активи | Никакъв актив не надвишава 10%; притежанията от повече от 5% не могат като цяло да надхвърлят 40% | Правилата за диверсификация варират; взаимните фондове често имат различни стандарти и някои ETF могат да бъдат силно концентрирани |
| Ограничения за заеми | Не се разрешава временно вземане на заеми за инвестиционни цели | Фондовете могат да вземат заеми с ограничения, посочени в Закона от 1940 г. и специфични политики на фонда |
| Документация и информация за инвеститора | Трябва да се предостави документ с ключова информация за инвеститора и проспект | Фондовете трябва да предоставят проспект, а за ETF допълнителна информация под формата на Обобщен проспект или Декларация с допълнителна информация. |
| Разкриване на ценова информация | Трябва незабавно да информира инвеститорите за промени в цените, свързани с транзакциите | Трябва да разкрива [NAV](/dict/net_asset_value/) всеки ден и ETF обикновено имат налични индикативни стойности в рамките на деня. Изискванията за прозрачност на цените при транзакциите варират |

### Данъци, решаващият диференциатор

**Предимства на UCITS ETF**

Доходите от дялове в колективни инвестиционни схеми, които са реализирани от физическите лица могат да бъдат както облагаеми, така и освободени от облагане с данък по ЗДДФЛ.

Съгласно чл. 13, ал. 1, т. 3 от ЗДДФЛ  **не се облагат с данък**  доходите от „_разпореждане с финансови инструменти“_, които физическите лица са реализирали в рамките на календарната година.

За целите на данъчното облагане, законът е дефинирал понятието  _„разпореждане с финансови инструменти“_  в своите допълнителни разпоредби като там е записано, че това са  _сделки с дялове и акции на колективни инвестиционни схеми_ _и на национални инвестиционни фондове, акции, права и държавни ценни книжа,_ _извършени на регулиран пазар_ _по смисъла на чл. 152, ал. 1 и 2 от Закона за пазарите на финансови инструменти_.

За регулиран пазар по смисъла на чл. 152, ал. 1 и 2 от ЗПФИ най-общо казано се приемат фондовите борси в рамките на Европейския съюз и ЕИП. Актуалната база данни с регулираните пазари в ЕС може да бъде открита на сайта на Европейският орган за ценни книжа и пазари ([ESMA](https://www.esma.europa.eu/)).

Видно от горното, сделките с дялове и акции на колективни инвестиционни схеми като UCITS ETF, които са извършени на финансовите пазари в рамките на Европейския съюз попадат в обхвата на определението за  _разпореждане с финансови инструменти_  и същите **са освободени от облагане с данък**.

На следващо място е важно да се отбележи, че за  _разпореждане с финансови инструменти_  се приемат и  сделките по обратно изкупуване на дялове, които са типични за инвестициите в колективните инвестиционни схеми, когато същите са допуснати за публично предлагане в България или друга страна от Европейския съюз и ЕИП.

Когато обаче извършваме сделки с дялове на колективни инвестиционни схеми или сделки по обратно изкупуване на дялове и тези сделки са извършени на пазар извън рамките на Европейския съюз **(например на пазар в САЩ)**, то доходите ще бъдат  **облагаеми с данък**  по реда на ЗДДФЛ.

Отделно от данъците в България, инвеститорите в Американски ETF-и трябва внимават и за следните рискове:

- По-високи данъци, удържани при източника – ETF фондовете в САЩ обикновено налагат 30% данък, удържан при източника върху дивидентите, който понякога може да бъде намален чрез данъчни споразумения
- Данъци върху имотите – Американските ETF могат също така да изложат инвеститори извън САЩ на данъци върху имоти в САЩ и потенциални данъци върху капиталовите печалби в САЩ
- Сложно данъчно отчитане 

Изключение съществува само за граждани на САЩ пребиваващи на територията на ЕС. Тези лица попадат под данъчните закони на САЩ и е препоръчително да следват съветите на официалното [Bogleheads US](https://www.bogleheads.org/forum/viewtopic.php?t=384493) общество.

**Източници:**

https://profit.bg/article/2024012422550822131  
https://www.bankeronwheels.com/ucits-etfs-vs-us-funds-for-non-us-investors/  
https://www.ucits-etfs.com/guides/what-is-ucits-etfs/  
https://bg.know-base.net/7579265-leveraged-etf  
https://www.elana.net/bg/trading/polezno/akademija/instrumenti-za-tyrgovija/borsovo-tyrguvani-fondove-etf  
https://bg.wikipedia.org/wiki/%D0%91%D0%BE%D1%80%D1%81%D0%BE%D0%B2%D0%BE_%D1%82%D1%8A%D1%80%D0%B3%D1%83%D0%B2%D0%B0%D0%BD%D0%B8_%D1%84%D0%BE%D0%BD%D0%B4%D0%BE%D0%B2%D0%B5  
https://www.postbank.bg/Finansovi-Pazari-i-Investitsii/Investicionno-posrednichestvo/Targoviya-na-mezhdunarodni-fondovi-pazari/BorsovotarguvanifondoveETFs  
https://www.moitepari.bg/spravochnik/art/advices/borsovo_turguvani_fo~0a294d62-37e4-4044-8389-44ee8a15bb2b/  
https://nula.bg/blog/fondove-akcii-etf/  
