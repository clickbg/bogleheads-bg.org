---
title: "Държавни ценни книжа"
summary: "Държавните ценни книжа (ДЦК) са специален вид ценни книги."
author: "Даниел"
date: 2024-12-25T14:13:14+02:00
slug: government_securities
type: dict
ShowToc: false
draft: false
weight: 20
categories:
  - Речник
tags:
  - Речник
  - Термини
---

*Източник: [Министерство на финансите на Република България](https://www.minfin.bg/)*

Държавните ценни книжа (ДЦК) представляват прехвърляеми дългови ценни книжа, емитирани от министъра на финансите от името и за сметка на държавата. Те са в „дематериализирана форма“ - безналични и съществуват под формата на счетоводни и електронни записи в регистри, като централният депозитар за ДЦК е в Българската народна банка (БНБ). ДЦК са инструмент за дългово финансиране на централния бюджет и предоставят възможност за инвестиране на свободни средства (на юридически и физически лица), с определен срок и предварително фиксирана лихва при облигациите, изплащана периодично в рамките на живота на ценната книга (годишно или на всеки шест месеца). 

## Основни характеристики

**Главницата (номиналната стойност)** на държавните ценни книжа се изплаща на притежателя на книжата при падеж (изтичането на срока им). Денят, в който се изплаща главницата, се нарича още дата на падеж. 

**Срок до падеж (матуритет):** Държавните ценните книжа могат да имат различни срокове до падеж (например 1 година, 3 години, 5 години или повече), като обичайно по-дългосрочните книжа предлагат по-висок лихвен купон, а доходът по ДЦК с матуритет до 1 година е под формата на отстъпка от номиналната стойност. 

**Купонът или периодичното лихвено плащане** се изплаща на притежателите на държавните облигации регулярно – по вътрешните ДЦК на всеки шест месеца, на външните веднъж годишно.

**Цена на придобиване/търговия:** Това е цената за 100 единици/лева номинал. Ако цената е над 100, то облигацията е премиална и доходността до падеж е по-ниска от лихвеното плащане. Ако цената е под 100, облигацията e с отстъпка и доходността до падеж е по-висока от лихвеното плащане. 

**Доходност до падежа:** Важен показател, който служи за взимане на потенциално инвестиционно решение. Тя отчита датата на емитиране (придобиване) на ценната книга, датата на падежа, цената ѝ, лихвения купон по нея, както и лихвената конвенция (броя дни в месеца и годината). След придобиване на ценна книга притежателят ѝ получава лихвени плащания. Ако покупната цена е под 100, то разликата до 100 представлява отстъпка, която се получава на падеж. На практика доходността до падежа показва дохода на инвеститора на годишна база по дадена емисия, който би получил от притежанието на ценната книга, ако я държи до падеж. Доходността и цените имат обратно-пропорционална връзка – при повишаване на пазарните доходности, цените падат и обратно – при понижаване на доходностите, цените на облигациите растат. 

**Начислена лихва:** Лихвоносните ДЦК изплащат лихвен купон на предварително определени дати. След пускане в обращение или изплащане на лихвен купон, започва ежедневното начисляване (натрупване) на лихва за следващия период. Тази лихва се увеличава всеки ден до достигане на пълния ѝ размер в края на лихвения период. Тъй като собствеността върху ДЦК може да се прехвърля между различните инвеститори по всяко време, а не само на датата на лихвено плащане, то след такова прехвърляне новият собственик ще получи цялото следващо лихвено плащане, а на предишния собственик трябва да се изплатят лихвите, натрупани до момента на продажбата.

## Рискове

ДЦК са финансов инструмент с фиксиран или плаващ лихвен процент и в сравнение с дяловите ценни книжа (акциите) се считат за по-ниско рискови. Като финансов инструмент тяхната покупка и притежание носят рискове, които най-общо са: 

**Пазарен риск:** След емитиране държавните ценни книжа започват да се търгуват на вторичен пазар и цената им варира в зависимост от различни пазарни фактори, които могат да бъдат пряко свързани с емитента и неговите макроикономически показатели или независещи от него глобални фактори. При продажба на книжата преди падеж е възможно продажната цена да бъде по-ниска от цената на придобиване и съответно да се реализира загуба. 

**Ликвиден риск:** Ликвидният риск е свързан с потенциална ниска степен на пазарно търсене в следствие на неблагоприятни фактори (икономически или политически), които водят до временна невъзможност за покупка или продажба в кратки срокове на целия обем книжа на определена цена без съществена загуба за инвеститора. 

**Лихвен риск:** Доходността на вторичен пазар на финансовите инструменти с фиксиран доход се влияе от лихвените политики на централните банки. При повишение на основните лихвени проценти, доходностите на вторичен пазар обичайно следват пазарната тенденция, съответно пазарната цена на инструментите се понижава. 

**Инфлационен риск:** Този риск е свързан с вероятността постъпленията от лихвените плащания и главницата при датата на падеж да не могат да покрият покупателната стойност на първоначално инвестираната номинална сума.
